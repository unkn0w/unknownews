Cześć!

W ubiegłym tygodniu spotkały mnie problemy techniczne związane z platformą do wysyłki newslettera, więc część z czytelników mogła zaczytywać się poprzednim wydaniem bardziej wieczorem, do poduszki, niż rano w pracy. Liczę na to, że dziś jednak trafiłem do Twojej skrzynki o standardowej porze i tym samym umilę Ci pracowity piątek.

A! jeszcze się pochwalę, bo newsletter unknowNews ma już ponad 30000 stałych czytelników. Dzięki :)

Zapraszam do lektury dzisiejszego wydania.

 

◢ #unknownews ◣

**Jak mówić, żeby ludzie naprawdę Cię słuchali? - wykład z MIT (film, 1h i 4m)**  
[https://www.youtube.com/watch?v=Unzc731iCUY](https://www.youtube.com/watch?v=Unzc731iCUY)  
**INFO:** Wykład Patricka Winstona, profesora MIT, to zestaw sprawdzonych technik, które pozwalają skutecznie przemawiać w sytuacjach zawodowych i akademickich. Znajdziesz tu konkretne metody rozpoczynania i kończenia wypowiedzi, myślenia o strukturze prezentacji oraz pracy z narzędziami, takimi jak slajdy, tablice czy rekwizyty. W filmie pojawia się też temat przemówień perswazyjnych, wystąpień rekrutacyjnych i prezentacji projektów. Dobra pozycja, jeśli chcesz poprawić swoją komunikację na spotkaniach firmowych, prezentacjach w teamie czy np. na wystąpieniach na konferencjach IT. Trzeba się przyzwyczaić do sposobu mówienia profesora, ale wykład naprawdę wciąga. Zarezerwuj godzinę i posłuchaj.  

**Czym właściwie są decybele i dlaczego występują w tylu odmianach?**  
[https://fasterthanli.me/articles/the-science-of-loudness](https://fasterthanli.me/articles/the-science-of-loudness)  
**INFO:** Kwestia decybeli wydaje się prosta. Większość osób wie, że korzystają one ze skali logarytmicznej i opisują jakąś wartość związaną z dźwiękiem. Problem zaczyna się, gdy korzystamy z różnych urządzeń, które w różny sposób mierzą i prezentują te decybele. Miernik dźwięku pokazuje decybele jako liczbę dodatnią, a np. twój sprzęt audio jako ujemną. Jak się w tym wszystkim połapać? Autor tekstu wyjaśnia, że prezentowane przez urządzenia wartości podane w decybelach mogą odnosić się do różnych rzeczy, więc sprawa nie jest tak prosta, jak się początkowo wydaje. Taka technologiczna ciekawostka.  

**Jak zamienić iPhone w dumbphone z Apple Configurator**  
[https://stopa.io/post/297](https://stopa.io/post/297)  
**INFO:** Autor opisuje, jak przerobił typowego iPhone'a z pełnym zestawem funkcji w mocno ograniczony smartfon, który wykonuje tylko podstawowe zadania. Proces nie był łatwy i wymagał sporo kombinowania, ale artykuł pokazuje całą drogę: od przywrócenia ustawień fabrycznych po uzyskanie wersji urządzenia ograniczonej w sposób, jakiego potrzebował autor. Nawet jeśli nie chcesz aż tak drastycznie ograniczać swojego telefonu, to artykuł i tak jest wartościowy, bo pokazuje ukryte możliwości konfiguracji iOS, które możesz wykorzystać np. na urządzeniach przeznaczonych dla Twoich dzieci.  

**Czy AI to nowa religia? - rozmowa o mitach i faktach wokół sztucznej inteligencji (film, 1h i 49m)**  
[https://www.youtube.com/watch?v=kgl5UiIK0sc](https://www.youtube.com/watch?v=kgl5UiIK0sc)  
**INFO:** Profesor Piotr Durka, specjalista od interfejsów mózg-komputer i fizyk z Uniwersytetu Warszawskiego, z chłodną precyzją rozprawia się z mitami narosłymi wokół sztucznej inteligencji. Jak realne jest stworzenie cyfrowej świadomości? Czy można podłączyć mózg do sieci albo przynajmniej skopiować go do komputera? Ciekawa i momentami zabawna, ale też pełna sceptycyzmu rozmowa, która powinna zainteresować każdego, kto śledzi rozwój sztucznej inteligencji. W nagraniu znajdziesz też sporo o różnicach między biologicznymi a sztucznymi sieciami neuronowymi, ograniczeniach LLM-ów.  

**To nie deepfake - prawdziwe tłumy na koncercie Willa Smitha zniekształcone przez AI**  
[https://waxy.org/2025/08/will-smiths-concert-crowds-were-real-but-ai-is-blurring-the-lines/](https://waxy.org/2025/08/will-smiths-concert-crowds-were-real-but-ai-is-blurring-the-lines/)  
**INFO:** Oficjalne nagranie z koncertu Willa Smitha wzbudziło w sieci sporo kontrowersji, bo fani zarzucili mu użycie AI do wygenerowania fałszywych tłumów i transparentów. Okazało się jednak, że to samo nagranie, wrzucone na różne serwisy społecznościowe, w jednym z nich wygląda jak stworzone przez sztuczną inteligencję, z licznymi glitchami, a w innym jak normalne nagranie z kamery. Jak to się stało? Dlaczego akurat na YouTube Shorts ten film wyglądał aż tak źle i kto jest temu winien? Ciekawe rozwiązanie zagadki.  

**Co się zmieniło w AWS do 2025 roku i które porady są już nieaktualne**  
[https://www.lastweekinaws.com/blog/aws-in-2025-the-stuff-you-think-you-know-thats-now-wrong/](https://www.lastweekinaws.com/blog/aws-in-2025-the-stuff-you-think-you-know-thats-now-wrong/)  
**INFO:** Chmura AWS, jak każdy inny projekt dostępny w sieci, zmienia się w czasie. Wiele porad, które lata temu uznawano za rynkowy standard i dobre rady, dziś jest już zupełnie nieaktualnych. Pytanie tylko, które to porady i co tak naprawdę się zmieniło. W tym artykule autor zebrał długą listę zmian wprowadzonych w ostatnich latach, które niekiedy mogą Cię zaskoczyć. Świetna lektura, jeśli Twoja wiedza o AWS opiera się głównie na blogach sprzed kilku lat.  

**Dlaczego porzuciłem Dockera na rzecz Podmana?**  
[https://codesmash.dev/why-i-ditched-docker-for-podman-and-you-should-too](https://codesmash.dev/why-i-ditched-docker-for-podman-and-you-should-too)  
**INFO:** Autor opisuje swoją migrację ze środowiska Docker do Podmana, skupiając się na problemach związanych z architekturą opartą na demonie Dockera i potencjalnych zagrożeniach bezpieczeństwa z tym związanych. Podman eliminuje potrzebę działania w tle jako root, integruje się natywnie z systemd i lepiej wpisuje się w ekosystem np. Kubernetesa, oferując przy tym niemal pełną kompatybilność CLI z Dockerem. Czy przejście z Dockera na Podmana to rzecz skomplikowana? Szczegóły poznasz w artykule.  

**Zgoda na publikację wizerunku dziecka przez szkołę - na co zwrócić uwagę?**  
[https://www.internet-czas-dzialac.pl/usmiech-dziecka-w-internecie-zanim-podpiszesz-zgode-w-szkole-lub-przedszkolu-przeczytaj-to-uwaznie/](https://www.internet-czas-dzialac.pl/usmiech-dziecka-w-internecie-zanim-podpiszesz-zgode-w-szkole-lub-przedszkolu-przeczytaj-to-uwaznie/)  
**INFO:** Publikacja zdjęć dzieci w szkolnych mediach może naruszać ich prywatność, a zgoda na wykorzystanie wizerunku to coś więcej niż formalność - to decyzja o udostępnieniu danych osobowych, jak piszą autorzy tekstu. Artykuł wyjaśnia, kiedy szkoła potrzebuje zgody, a kiedy może działać bez niej, oraz jakie błędy najczęściej popełniają placówki (np. zgody pakietowe, brak dokładnych informacji o wykorzystaniu zdjęć czy wywieranie presji na rodziców). Znajdziesz tu wskazówki, jak świadomie podjąć decyzję o zgodzie i czego domagać się od przedszkola czy szkoły, aby zadbać o bezpieczeństwo wizerunku dziecka.  

**Lista naprawdę dobrych regulacji wprowadzonych przez Unię Europejską**  
[https://www.actuallygoodregulations.eu/](https://www.actuallygoodregulations.eu/)  
**INFO:** Zagadnienie regulacji unijnych to bardzo wrażliwy temat, powodujący często zbędne emocje. Istnieją jednak takie regulacje, które można zakwalifikować jako bardzo użyteczne dla Europejczyków, a nawet przynoszące im korzyści. Ta strona zbiera takie regulacje, więc warto poczytać o nich więcej.  

**Jak RSS wygrał z Microsoftem w wojnie o syndykację treści**  
[https://buttondown.com/blog/rss-vs-ice](https://buttondown.com/blog/rss-vs-ice)  
**INFO:** Lata temu Microsoft (we współpracy z Adobe i CNET) wpadł na pomysł stworzenia zaawansowanego i rozbudowanego technologicznie protokołu do syndykacji treści. Nazywał się on ICE i, jak łatwo się domyślić po tym, kto go stworzył - był komercyjny. Jak to się stało, że ubogi w funkcje RSS wygrał w tej wojnie i to nawet z megakorporacjami, które sporo inwestowały w promowanie ICE? Ciekawa historia dla wielbicieli starych technologii.  

**Jak AI rozpoznaje kota? - ilustrowane wyjaśnienie działania sieci neuronowych**  
[https://www.quantamagazine.org/how-can-ai-id-a-cat-an-illustrated-guide-20250430/](https://www.quantamagazine.org/how-can-ai-id-a-cat-an-illustrated-guide-20250430/)  
**INFO:** W artykule krok po kroku wyjaśniono, jak działają sieci neuronowe - od pojedynczego neuronu klasyfikującego punkty na mapie, po wielowarstwowe modele rozpoznające obrazy kotów w przestrzeni o 2500 wymiarach. Pokazano, jak algorytm uczy się granic między klasami poprzez iteracyjne dopasowywanie parametrów sieci podczas procesu treningu. Całość jest zilustrowana ciekawymi przykładami, które ułatwiają zrozumienie, jak AI uczy się rozpoznawania wzorców bez żadnego zaprogramowanego opisu tego, czym np. jest wspomniany kot.  

**Jak niezawodnie wysłać dane przy zamykaniu strony? Poznaj Beacon API**  
[https://hemath.dev/blog/say-bye-with-javascript-beacon/](https://hemath.dev/blog/say-bye-with-javascript-beacon/)  
**INFO:** Zbierasz statystyki o swoich użytkownikach: kiedy wchodzą na stronę, w co klikają, jak długo czytają artykuły i kiedy z niej wychodzą. Tu pojawia się jednak problem, bo tej ostatniej metryki z jakiegoś powodu nie udaje Ci się skutecznie zebrać. Okazuje się, że użycie np. klasycznego fetch() czasem po prostu nie działa. Tutaj z pomocą przychodzi Beacon API, które rozwiązuje ten problem, umożliwiając bezpieczne i nieblokujące przesyłanie małych porcji danych do backendu, i to nawet gdy użytkownik zamyka kartę lub przechodzi pod inny adres.  

**Lista 12 najbardziej żenujących wpadek technologicznych (film, 29m)**  
[https://www.youtube.com/watch?v=0_Gp86bvGmQ](https://www.youtube.com/watch?v=0_Gp86bvGmQ)  
**INFO:** Nie każda innowacja zamienia się w sukces. W tym zestawieniu zobaczysz 12 przykładów technologii, które z różnych powodów zakończyły się spektakularną porażką - od szumnie zapowiadanych rewolucji, które okazały się klapą, po nieprzemyślane decyzje projektowe, które zyskały rozgłos głównie jako memy. Ciekawa retrospekcja, która przypomina, że nawet najwięksi gracze na rynku mogą się pomylić. Treść rozrywkowa.  

**Lista 7 rzeczy, które dają Gemini AI przewagę nad ChatGPT (film, 16m)**  
[https://www.youtube.com/watch?v=Lr5rhuLnuJA](https://www.youtube.com/watch?v=Lr5rhuLnuJA)  
**INFO:** Często porównuje się różne aplikacje czatowe, takie jak ChatGPT, Cloud AI czy Gemini, ale nie da się ukryć, że w wypadku Gemini AI Google zbudowało przewagę konkurencyjną nie dzięki lepszym wynikom w benchmarkach, ale dzięki głębokiej integracji swojego rozwiązania z własnym ekosystemem. Film pokazuje w praktyce, jak wykorzystać Gemini do analizy filmów z YouTube, transkrypcji podcastów, dynamicznego przetwarzania danych z Google Sheet czy automatycznego odpowiadania na maile w Gmailu.  

**Historia dyskietek - Amiga vs PC (film, 46m)**  
[https://www.youtube.com/watch?v=zqOFu31KIbg](https://www.youtube.com/watch?v=zqOFu31KIbg)  
**INFO:** Historia dyskietek sięga już dziesięcioleci, ale ten film to znacznie więcej niż tylko sentymentalna wycieczka w przeszłość. Autor porównuje rozwiązania stosowane przez Amigę i PC, omawia, czym były dyskietki HD i DD, dlaczego stacje dyskietek Amigi klikały w charakterystyczny sposób oraz dlaczego komputery PC nie potrafiły czytać dyskietek z Amigi, podczas gdy Amiga bezproblemowo radziła sobie z tymi pecetowymi. Spora porcja ciekawostek i technologicznej nostalgii.  

**Czy w 2025 roku naprawdę potrzebujesz do wszystkiego JavaScriptu?**  
[https://lyra.horse/blog/2025/08/you-dont-need-js/](https://lyra.horse/blog/2025/08/you-dont-need-js/)  
**INFO:** Frameworki JavaScriptowe są fajne, ale często prowadzą do niepotrzebnego rozrostu rozmiaru stron internetowych. To spowalnia ich ładowanie i powoduje inne problemy techniczne. Tymczasem nowoczesne technologie, takie jak HTML i CSS, oferują już tyle funkcji, że część rozwiązań można zrealizować bez użycia JavaScriptu. Co nam to daje? Zastosowanie CSS zamiast JS poprawia wydajność i dostępność strony, a niekiedy również ułatwia jej obsługę na wolniejszych łączach. Ciekawy tekst głównie dla frontendowców.  

**Colanode - lokalna i self-hosted alternatywa dla Slacka i Notion**  
[https://colanode.com/](https://colanode.com/)  
**INFO:** Jeśli podobają Ci się rozwiązania takie jak Slack czy Notion, ale w Twojej firmie nie można ich używać, "bo są chmurowe", to ta aplikacja może rozwiązać Twoje problemy. Łączy funkcje czatu, wspólnej edycji dokumentów oraz zarządzania plikami w jednym interfejsie. Całość działa w modelu Local-First z pełnym wsparciem pracy offline. Możesz hostować ją na własnym serwerze. Jest w niej także wbudowany asystent AI, który może Cię wspomagać w tworzeniu treści albo w organizowaniu pracy zespołu.  

**Kiedy animować interfejs aplikacji, a kiedy tego nie robić?**  
[https://emilkowal.ski/ui/you-dont-need-animations](https://emilkowal.ski/ui/you-dont-need-animations)  
**INFO:** Animacje w interfejsie mogą poprawić wrażenia użytkownika, ale tylko wtedy, gdy są stosowane z konkretnym celem - mogą poprawiać responsywność, zwiększać zrozumienie tego, co dzieje się na ekranie, lub dodawać poczucie płynności działania aplikacji. Autor podaje przykłady sprytnego zastosowania animacji z Raycast, Linear i Sonnera, które pokazują, że nawet proste efekty mogą wpływać na odbiór aplikacji.  

**Jak uczynić XML czytelnym dla człowieka bez użycia XSLT**  
[https://jakearchibald.com/2025/making-xml-human-readable-without-xslt/](https://jakearchibald.com/2025/making-xml-human-readable-without-xslt/)  
**INFO:** XSLT to technologia przetwarzania XML wspierana przez przeglądarki od ponad 20 lat, ale dziś już niemal nieużywana i powoli usuwana z silników renderujących. Autor wyjaśnia, jak w nowoczesny sposób ułatwić czytanie pliku XML w przeglądarce, tak aby plik był zrozumiały dla człowieka i aby przy okazji dobrze wyglądał. Okazuje się, że można skorzystać z prostego CSS-a, ale są też inne sposoby, które poznasz, czytając artykuł.  

**AgeGO - cyfrowa weryfikacja wieku NIE jest anonimowa? (PDF, 5 stron)**  
[https://aiforensics.org/uploads/AIF_report_AgeGO_porn_platforms.pdf](https://aiforensics.org/uploads/AIF_report_AgeGO_porn_platforms.pdf)  
**INFO:** Platforma AgeGO miała być anonimowym rozwiązaniem sugerowanym przez EU do weryfikacji wieku osób wchodzących na strony dla dorosłych. Teoretycznie, platforma nie powinna wiedzieć, na jaką stronę się udajesz, ani tym bardziej, co Cię tam interesuje. W praktyce jednak implementacja tego rozwiązania sprawia, że platforma nie tylko otrzymuje informacje, której strony dotyczy zapytanie, ale nawet zdobywa wiedzę, jaki konkretnie film miałeś zamiar oglądać. To analiza od firmy AI Forensics. Warto rzucić okiem na raport, aby przy okazji dowiedzieć się, jak działa cały ten proces weryfikacji wieku.  

**Dlaczego wyświetlenia filmów na YouTube spadły w sierpniu tego roku?**  
[https://www.jeffgeerling.com/blog/2025/youtube-views-are-down-dont-panic](https://www.jeffgeerling.com/blog/2025/youtube-views-are-down-dont-panic)  
**INFO:** Wielu twórców na YouTube zauważyło, że w sierpniu 2025 r. ich statystyki oglądalności spadły - i to znacznie, bo czasem nawet o 40-50%. Co ciekawe, mimo spadku oglądalności nie zmalała liczba polubień, a przychody z reklam pozostały bez zmian. O co więc chodzi? Skąd taka zmiana? Jeden z YouTuberów próbuje wyjaśnić to zjawisko. Więcej szczegółów w artykule.  

**Historia Winampa - co było początkiem jego końca? (film, 13m)**  
[https://www.youtube.com/watch?v=Cj0pdyzNiK0](https://www.youtube.com/watch?v=Cj0pdyzNiK0)  
**INFO:** Winamp był symbolem swojej epoki. Trudno było znaleźć dzieciaka z końcówki lat 90., które nie miało go na swoim komputerze. Dzięki łatwej personalizacji i silnemu wsparciu społeczności szybko zyskał miano kultowego odtwarzacza. Jednak jego historia to także przykład zderzenia pasji młodego programisty z korporacyjną machiną. Po przejęciu przez AOL narastały konflikty, zmieniły się priorytety, a wersja 3.0 okazała się zupełną klapą. Film pokazuje, jak nieumiejętne zarządzanie projektem doprowadziło do upadku projektu, który mógł być czymś więcej niż tylko klasycznym odtwarzaczem.  

**Statystyki ruchu botów AI udostępnione przez Cloudflare**  
[https://radar.cloudflare.com/ai-insights](https://radar.cloudflare.com/ai-insights)  
**INFO:** Od których dostawców modeli językowych (LLM) pochodzą automaty najczęściej odwiedzające strony internetowe? Jakiego rodzaju są to automaty? Służące do treningu modeli, do wyszukiwania informacji, czy może są to autonomiczne agenty AI wykonujące działania w imieniu użytkowników? Garść ciekawych statystyk. Warto rzucić okiem.  

**Jak używać opcji 'Copy as cURL' do debugowania zapytań HTTP**  
[https://huonw.github.io/blog/2025/08/copy-as-curl/](https://huonw.github.io/blog/2025/08/copy-as-curl/)  
**INFO:** Funkcja kopiowania zapytania w postaci komendy cURL jest dostępna w narzędziach deweloperskich przeglądarki już od niepamiętnych czasów. Umożliwia ona przeklejenie pełnego zapytania do terminala, i to łącznie z nagłówkami, danymi i uwierzytelnieniem. Dzięki temu łatwo odtworzysz zapytanie, zweryfikujesz problem i przekażesz innym jednoznaczne dane debugowe. Artykuł pokazuje też, jak optymalnie edytować takie zapytania oraz jak ich używać zarówno przy diagnozowaniu błędów serwera, jak i niepoprawnych żądań klienta.  

**Jak działają funkcje skrótu (hashujące) i co sprawia, że są dobre?**  
[https://samwho.dev/hashing/](https://samwho.dev/hashing/)  
**INFO:** Artykuł omawia, czym są funkcje hashujące i na czym polega ich działanie. Wyjaśnia także, jak sprawdza się jakość takich funkcji. Autor przechodzi przez zagadnienia takie jak kolizje i sposoby ich minimalizowania, a także tłumaczy zagrożenia wynikające ze słabego hashowania. Tekst przeznaczony dla osób, które lubią dogłębnie wiedzieć, jak coś działa.  

**Czym jest notacja Big O i jak mierzy złożoność algorytmów?**  
[https://samwho.dev/big-o/](https://samwho.dev/big-o/)  
**INFO:** Niegdyś był to jeden z ulubionych tematów rekruterów do przepytywania przyszłych programistów. Mowa o złożoności algorytmów. O co w tym chodzi, jak to działa, dlaczego warto to znać - tego wszystkiego dowiesz się z interaktywnego artykułu.  

**WebTUI - biblioteka CSS inspirowana interfejsem terminalowym**  
[https://webtui.ironclad.sh](https://webtui.ironclad.sh)  
**INFO:** To modularna biblioteka CSS, która pozwala budować interfejsy webowe przypominające wyglądem narzędzia terminalowe. Działa bez potrzeby użycia JavaScriptu, oferuje semantyczny sposób stylowania przy użyciu specjalnych atrybutów HTML i wspiera popularne frameworki frontendowe. Jeśli lubisz oldschoolowe, terminalowe klimaty, to WebTUI Ci się spodoba.  

**Asynchroniczność w JavaScript - Promisy i funkcje async/await**  
[https://2ality.com/2025/09/javascript-async.html](https://2ality.com/2025/09/javascript-async.html)  
**INFO:** Artykuł wyjaśnia, czym są Promisy oraz async/await w JavaScript i dlaczego ich stosowanie jest niezbędne do zarządzania operacjami takimi jak pobieranie danych czy reagowanie na zdarzenia. Przybliża mechanikę działania event loopa, na czym polega jednowątkowość JS oraz przedstawia sposoby dodawania zadań do kolejki zdarzeń poprzez setTimeout i setInterval. Jeśli jesteś początkującą osobą w JavaScripcie, ten artykuł jest zdecydowanie dla Ciebie.  

**Kradzież danych z atrybutów HTML za pomocą CSS inline i ifów?**  
[https://portswigger.net/research/inline-style-exfiltration](https://portswigger.net/research/inline-style-exfiltration)  
**INFO:** Jeżeli strona jest podatna na atak XSS, możesz z niej ukraść dane, co jest oczywiste. Kradzież ta jest stosunkowo prosta, gdy jesteś w stanie wstrzyknąć do strony kod JavaScript. Co jednak, jeśli jedyną technologią, którą możesz użyć, jest CSS? Okazuje się, że korzystając z nowoczesnych konstrukcji dostępnych w CSS, również możesz wydobyć informacje z aktualnie otwartej strony, a nawet przesłać je dalej. Ciekawostka głównie dla pentesterów.  

**Squabaserge - miks rebase i squash jako alternatywa dla klasycznego merge?**  
[https://www.jonathancreamer.com/rebase-is-dead-long-live-the-squabaserge/](https://www.jonathancreamer.com/rebase-is-dead-long-live-the-squabaserge/)  
**INFO:** Autor proponuje ciekawy sposób pracy z gałęziami w Git: połączenie interaktywnego rebase i squashowania commitów z klasycznym merge, nazwane "squabaserge". Ten workflow daje developerowi większą kontrolę nad historią zmian i pozwala uporządkować własne commity przed ostatecznym połączeniem z główną gałęzią. Całość nie tylko ułatwia rozwiązywanie konfliktów, ale tworzy czytelniejszą historię commitów.  

**Kevin Mitnick - haker, przed którym nie było zamkniętych drzwi (film, 19 min)**  
[https://www.youtube.com/watch?v=3zVZUQ--O3I](https://www.youtube.com/watch?v=3zVZUQ--O3I)  
**INFO:** Historia jednego z najsłynniejszych hakerów XX wieku - Kevina Mitnicka. Film opowiada o jego włamaniach do systemów firm takich jak Nokia, Motorola czy Pacific Bell, socjotechnikach umożliwiających zdobycie haseł i informacji oraz o pościgu FBI zakończonym dopiero po wielu latach. Dowiesz się, jak Mitnick wykorzystywał analogowe telefony do podsłuchiwania agentów, jak zmieniał tożsamości, klonował numery i unikał namierzenia przez długi czas.  

**Przejęcie popularnych paczek NPM i infekcja 1000+ projektów (film, 14m)**  
[https://www.youtube.com/watch?v=4caJw0JJZTQ](https://www.youtube.com/watch?v=4caJw0JJZTQ)  
**INFO:** Na początku września tego roku odkryto, że kilka bardzo popularnych paczek z repozytorium NPM (m.in. debug, chalk, simple-swizzle) zostało zainfekowanych szkodliwym kodem przez osobę posiadającą dostęp do konta jednego z maintainerów. Był to tzw. atak na łańcuch dostaw, co oznacza, że nie tylko te paczki zostały zainfekowane, ale także tysiące projektów, które z nich korzystają, mogły odziedziczyć backdoora. Film opisuje, jak doszło do ataku, co zawierał złośliwy kod, dlaczego tak długo pozostał niezauważony i jakie są jego realne skutki. Mówi się, że to jeden z najpoważniejszych ataków na łańcuch dostaw w historii ekosystemu JavaScript.  

**Jak przewidywalna losowość może zniszczyć bezpieczeństwo aplikacji (film, 6m)**  
[https://www.youtube.com/watch?v=U8Zg2QqJk08](https://www.youtube.com/watch?v=U8Zg2QqJk08)  
**INFO:** Komputery nie generują prawdziwej losowości, a to poważny problem w kontekście bezpieczeństwa. Autor filmu wyjaśnia, jak działa pseudolosowość w komputerze i jak można ją wykorzystać do przejmowania kont użytkowników, oszukiwania w loteriach i innych mało uczciwych zajęć. Film tłumaczy również, że wiele aplikacji nieodpowiedzialnie bazuje wyłącznie na czasie jako źródle losowości, co sprawia, że są one podatne na liczne ataki.  

**hubot - domowy robot z lat 80. (film, 8m)**  
[https://www.youtube.com/watch?v=Je4TjjtFDNU](https://www.youtube.com/watch?v=Je4TjjtFDNU)  
**INFO:** W 1984 roku firma Hubotics zaprezentowała Hubota - trzykołowego robota z wbudowanym komputerem, działającego pod zmodyfikowaną wersją systemu CP/M. Urządzenie miało być domowym komputerem przyszłości. Posiadało stację dyskietek, wbudowane radio, a nawet komputer Atari 2600. Pozwalało oglądać telewizję i programować robota. Producent miał wielkie plany wyprodukowania ponad 2000 jednostek, jednak w praktyce powstało niespełna 80 sztuk. W filmie przedstawiono nie tylko koncepcję robota, ale też historię firmy, proces produkcji, nieudane próby wejścia na rynek europejski, prototypy z funkcjami alarmowymi, sterowaniem głosowym czy funkcjami przypominającymi elementy dzisiejszego smart home. Jeśli interesują Cię stare, zapomniane technologie, to warto rzucić okiem.  

**Tworzenie i uruchamianie agentów AI w LangGraph - praktyczny poradnik (film, 1h i 13m)**  
[https://www.youtube.com/watch?v=FF7b4WGq-Qk](https://www.youtube.com/watch?v=FF7b4WGq-Qk)  
**INFO:** LangGraph to otwartoźródłowe środowisko do budowania produkcyjnych agentów AI zorientowane na współpracę z LLM oraz wykorzystanie grafów przepływu. W filmie poznasz zarówno podstawy teoretyczne, jak i praktyczne aspekty jego stosowania - od budowy prostego chatbota, przez agenta z własnymi narzędziami, aż po integracje z MCP. Pokaźna część materiału to praca z kodem w Pythonie, wizualizacja przepływu agenta w LangGraph Studio oraz testowanie różnych modeli językowych (Claude Sonnet, Claude Haiku). Jak wskazuje tytuł filmu, jest to pierwsza część kursu.  

**Cluely - AI wspierający Cię podczas spotkań w czasie rzeczywistym**  
[https://cluely.com/](https://cluely.com/)  
**INFO:** Jeśli kiedykolwiek uczestniczyłeś w skrajnie nudnym spotkaniu online i niespodziewanie zostałeś zapytany o coś, o czym nie masz zielonego pojęcia i nie wiesz, co przed chwilą mówili Twoi koledzy, to ta aplikacja jest dla Ciebie. Podsłuchuje ona w tle wszystkie Twoje spotkania i dostarcza w czasie rzeczywistym odpowiedni kontekst, podpowiedzi oraz notatki na temat tego, co dzieje się na spotkaniu i co warto powiedzieć. Aplikacja jest dostępna w wersji darmowej do testów oraz płatnej.  

**Rzymskie cyfry nie wyglądały jak myślisz (film, 8m)**  
[https://www.youtube.com/watch?v=4McPHweDtdk](https://www.youtube.com/watch?v=4McPHweDtdk)  
**INFO:** Wrzucam jako ciekawostkę. Większość z nas zna rzymski system liczbowy z lekcji w szkole - I, V, X, L, C, D, M. Ale starożytni Rzymianie wcale nie używali ich w takiej formie. Ten film pokazuje, jak naprawdę wyglądały rzymskie cyfry (które częściowo były jeszcze etruskie) i w jaki sposób ich zapis zmieniał się w czasie. Dowiesz się m.in., skąd pochodzi litera V jako liczba 5, dlaczego zegary czasem pokazują IIII zamiast IV i że 1000 wcale nie zapisywano jako M. Film pokazuje też niestandardowe i rzadko omawiane formy zapisu, które funkcjonowały obok siebie przez długie okresy historyczne. Fajna ciekawostka dla każdego, kto lubi historię i systemy zapisu danych.  

**GIT notes - funkcja, z której prawie nikt nie korzysta?**  
[https://devszczepaniak.pl/czym-sa-git-notes/](https://devszczepaniak.pl/czym-sa-git-notes/)  
**INFO:** W repozytorium Git istnieje funkcja pozwalająca na dodawanie notatek do commitów lub tagów, co może być bardzo przydatne przy współpracy zespołowej. Pomimo że funkcja wydaje się ciekawa i może mieć sporo użytecznych zastosowań, jest bardzo mało popularna i nie ma niemal żadnego wsparcia na platformach typu GitHub. Rzuć okiem na artykuł, aby dowiedzieć się więcej o tej funkcji i jej zastosowaniu.  

**NeoHtop - bardziej czytelna i nowoczesna alternatywa dla htop**  
[https://www.opensourceprojects.dev/post/1964182314293837900](https://www.opensourceprojects.dev/post/1964182314293837900)  
**INFO:** To narzędzie systemowe stworzone w Pythonie, które działa w terminalu i prezentuje w czasie rzeczywistym statystyki CPU, RAM, I/O i statystyki sieci w bardziej uporządkowany i czytelny sposób niż klasyczny htop. Oferuje przemyślany interfejs, przyjemniejszy wizualnie układ oraz kolorystykę, która ułatwia szybkie wychwycenie kluczowych informacji. Obsługa jest prosta - wystarczy pip install i jedno polecenie, by uruchomić rozbudowany pulpit terminalowy.  

**Hellobit i TSQ Investment Group - kolejna krypto-piramida w Polsce?**  
[https://www.bankier.pl/wiadomosc/Ezoteryczny-trading-O-rynku-ktory-gral-jak-Profesor-Henry-chcial-9004230.html](https://www.bankier.pl/wiadomosc/Ezoteryczny-trading-O-rynku-ktory-gral-jak-Profesor-Henry-chcial-9004230.html)  
**INFO:** Mieliśmy już przypadek upadku Coinplexa, gdzie ludzie stracili pieniądze. Teraz pojawiła się kolejna platforma obiecująca niesamowite zyski i szybki zwrot z inwestycji. Redaktorzy portalu Bankier postanowili przeanalizować platformę Hellobit i stojącą za nią grupę inwestycyjną. Wykazali, że ma ona cechy zbliżone do piramidy finansowej. Z artykułu dowiesz się, jakie manipulacje może stosować ta platforma, aby stwarzać wrażenie, że użytkownicy naprawdę zarabiają na swoich inwestycjach. Eksperci ostrzegają przed schematem Ponziego maskowanym jako edukacja inwestycyjna, opartym wyłącznie na dopływie nowych środków do systemu.  

**Psychopathia Machinalis - czy AI może mieć... problemy psychiczne?**  
[https://www.psychopathia.ai/](https://www.psychopathia.ai/)  
**INFO:** Wiemy, że modele językowe czasami podają nieprawdziwe informacje, czyli "halucynują". Badacze zauważyli jednak, że podobnie jak u ludzi mogą występować zaburzenia psychiczne prowadzące do kłamstwa, tak samo może być w przypadku sztucznej inteligencji. Nie jest to jedynie pojedyncze zjawisko halucynacji. Autor wyróżnia 32 różne typy dysfunkcji w sztucznej inteligencji, dzieląc je na 7 głównych kategorii. Ciekawy tekst, bardziej jednak do przemyśleń niż do praktycznego zastosowania.