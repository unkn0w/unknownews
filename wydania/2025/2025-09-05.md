Cześć!

Z lekkim poślizgiem, ale jestem i to wraz z pokaźnym zbiorem ciekawych materiałów z branży IT. W mijającym tygodniu natrafiłem na wyjątkowo dużo interesujących filmów, ale myślę, że jeśli jesteś fanem czytania, to także znajdziesz coś dla siebie.

 

Już za kilka tygodni premierę będzie miał kurs automatyzacji zadań z użyciem aplikacji Make, który realizuję z Mateuszem Chrobokiem (patroni już mają dostęp). Jeśli chcesz usprawnić swoją codzienną prace, to warto się nim zainteresować.

Zapisz się na listę oczekujących i odbierz dostęp do przykładowej lekcji.

 

Zapraszam do lektury dzisiejszego wydania.

 

◢ #unknownews ◣

**50 niezwykłych klawiatur z kolekcji autora książki "Shift Happens"**  
[https://aresluna.org/50-keyboards-from-my-collection/](https://aresluna.org/50-keyboards-from-my-collection/)  
**INFO:** Marcin Wichary pokazuje swoją kolekcję nietypowych, historycznych i często absurdalnych klawiatur - od egzotycznych ergonomicznych konstrukcji i modeli wojskowych, przez urządzenia medyczne i brajlowskie, aż po hybrydy klawiatur ze smartwatchami, pilotami i joystickami. Szkoda, że opisy tych urządzeń są takie krótkie, ale i tak jest co oglądać. Interesująca kolekcja.  

**Które wynalazki z filmów science fiction stały się rzeczywistością?**  
[https://www.niegowic.edu.pl/jakie-wynalazki-z-filmow-science-fiction-staly-sie-rzeczywistoscia](https://www.niegowic.edu.pl/jakie-wynalazki-z-filmow-science-fiction-staly-sie-rzeczywistoscia)  
**INFO:** W artykule opisano szereg technologii, które przeszły drogę od fikcyjnych wizji znanych z kina do powszechnie stosowanych rozwiązań - mowa m.in. o smartfonach, wirtualnej rzeczywistości, druku 3D, autonomicznych pojazdach czy asystentach głosowych. Autor porównuje rozwiązania znane z filmów z ich dzisiejszymi odpowiednikami i pokazuje, jak pierwotne fantazje mogą inspirować naukowców i inżynierów.  

**AI jako terapeuta? - o samotności, przytakiwaniu i zagrożeniach dla psychiki (film, 2h)**  
[https://www.youtube.com/watch?v=yRUM6vMmjZ4](https://www.youtube.com/watch?v=yRUM6vMmjZ4)  
**INFO:** Czy chatbot może zastąpić kontakt z drugim człowiekiem? Rozmowa dotyczy m.in. zjawiska sykofancji - czyli niezdrowego przytakiwania przez AI, które zamiast pomagać, może utrwalać błędne przekonania. Uczestnicy dyskusji (psycholożki i technologiczny gość) analizują przypadki realnych osób, które uzależniły się emocjonalnie od AI. Wspomniano też o niepokojących skutkach interakcji z chatbotami - od błędnych decyzji życiowych aż po problemy psychiczne. Ciekawa dyskusja pokazująca powoli narastający problem dzisiejszych czasów.  

**Historia pierwszych animacji 3D (film, 19m)**  
[https://www.youtube.com/watch?v=-ebllmoLIf4](https://www.youtube.com/watch?v=-ebllmoLIf4)  
**INFO:** Przez pierwsze kilka minut autor pokazuje, jak on tworzy swoje animacje 3D, a później przechodzi do tematu odcinka, czyli do tego, jak powstawały pierwsze animacje tego typu. Przechodzi przez produkcje od Graphics Group (z tego później powstał Pixar), opowiada o Toy Story i podkreśla, czym były kamienie milowe w branży animacji 3D. Z filmu można dowiedzieć się m.in., jak wyglądał rendering analogowy, jak ewoluowały narzędzia do modelowania i jak wiele matematyki kryło się za tym wszystkim.  

**Wszystko, co warto wiedzieć o projektowaniu dobrych API**  
[https://www.seangoedecke.com/good-api-design/](https://www.seangoedecke.com/good-api-design/)  
**INFO:** Zwięzłe i pełne konkretów spojrzenie na to, jak projektować interfejsy API, które są przewidywalne, stabilne i przyjazne dla programistów. Autor podkreśla, że dobre API powinno być nudne (znane z góry i jak najmniej zaskakujące) oraz że kluczowe znaczenie ma unikanie wprowadzania zmian, które mogą zepsuć istniejące integracje. Omówione zostały m.in. kwestie wersjonowania, kompromisów między prostotą a elastycznością oraz to, że nawet najlepsze API nie obroni słabego produktu.  

**Rozszerzenie VPN do Chrome wykonuje zrzuty ekranu odwiedzanych stron?**  
[https://www.koi.security/blog/spyvpn-the-vpn-that-secretly-captures-your-screen](https://www.koi.security/blog/spyvpn-the-vpn-that-secretly-captures-your-screen)  
**INFO:** Okazuje się, że dodatek FreeVPN.One, mimo że zdobył odznakę weryfikacji i był promowany w Chrome Web Store, potajemnie wykonywał zrzuty ekranu odwiedzanych stron i wysyłał je na zewnętrzny serwer bez wiedzy i zgody użytkowników. Twórcy rozszerzenia starają się jakoś wyjaśnić zaistniałą sytuację, ale nie bardzo pokrywa się to z faktami.  

**Od assemblera do programowania z AI - 40 godzin kodowania z Claude, Gemini i o3**  
[https://levelup.gitconnected.com/vibe-coding-as-a-coding-veteran-cd370fe2be50](https://levelup.gitconnected.com/vibe-coding-as-a-coding-veteran-cd370fe2be50)  
**INFO:** Autor z ponad 40-letnim doświadczeniem programistycznym (zaczynał od kodów na procesory 8-bitowe) przeprowadził eksperyment, w którym stworzył aplikację rozwiązującą problem Wieży Hanoi, współpracując przez 40 godzin z trzema AI-asystentami: Claude Sonnet 4, Gemini Pro 2.5 i GPT-4o. Ostatecznie powstał projekt mający ponad 5000 linii kodu, w pełni wygenerowany za pomocą języka naturalnego, bez samodzielnego napisania ani jednej linii kodu. Jak wygląda jakość tego kodu, jaki potencjał drzemie w AI i czy z punktu widzenia programisty z takim doświadczeniem jest w ogóle sens się w to bawić?  

**Rodzinny "komputer" na bazie konsoli z 2003 roku?**  
[https://nicole.express/2025/a-computer-in-your-home.html](https://nicole.express/2025/a-computer-in-your-home.html)  
**INFO:** Artykuł przedstawia ciekawe urządzenie będące tzw. Famiclonem (czyli klonem konsoli Famicom od Nintendo), do którego dodano klawiaturę i system operacyjny wyglądem przypominający stare wersje Windowsa. Interesujące skrzyżowanie konsoli z czymś, co miało przypominać domowy komputer. Tekst zdecydowanie dla fanów retro technologii.  

**ESP32 i sterowanie głosem bez internetu - lokalna AI i Edge Impulse (film, 20m)**  
[https://www.youtube.com/watch?v=gJumlH3rfMo](https://www.youtube.com/watch?v=gJumlH3rfMo)  
**INFO:** Film pokazuje, jak zbudować działający w pełni lokalnie system sterowania głosem na bazie płytki ESP32 przy użyciu AI. Nie potrzeba chmury, internetu ani zewnętrznych API. Model rozpoznawania słów kluczowych działa bezpośrednio na urządzeniu. Autor pokazuje, jak zebrać dane głosowe, przeszkolić model z użyciem Edge Impulse, a następnie wdrożyć go jako bibliotekę Arduino. Ciekawy i ambitny projekt.  

**Jak stworzyć skuteczny podręcznik dla zespołu programistów/inżynierów?**  
[https://hybridhacker.email/p/how-to-create-engineering-handbooks](https://hybridhacker.email/p/how-to-create-engineering-handbooks)  
**INFO:** Dobry engineering handbook może znacząco przyspieszyć onboarding nowych osób, usprawnić komunikację w zespole i zwiększyć spójność działań - pod warunkiem, że jest regularnie uaktualniany i faktycznie używany. Autor dzieli się przemyśleniami i doświadczeniem wyniesionymi z lat pracy jako CTO i Head of Engineering. W artykule znajdziesz konkretne porady dotyczące organizacji treści, podziału na moduły, strategii utrzymania treści oraz checklistę sekcji, które warto zawrzeć w handbooku, by faktycznie wspierał zespół, zamiast być tylko kolejnym martwym dokumentem.  

**Zapis webinaru o budowaniu produktów z AI - wskazówki dla twórców i programistów (film, 3h i 11m)**  
[https://www.youtube.com/watch?v=ihMMTtcn0wY](https://www.youtube.com/watch?v=ihMMTtcn0wY)  
**INFO:** Podczas spotkania kilku twórców i edukatorów z branży AI dzieli się swoim doświadczeniem zarówno z budowania aplikacji, jak i z ograniczeń, jakie narzuca na nas sztuczna inteligencja. Podczas spotkania odbyły się trzy prelekcje i sesja pytań i odpowiedzi od publiczności. Nagranie zawiera błąd i przez pierwsze 5 minut nie ma dźwięku.  

**Czy taktowanie w procesorach nadal ma znaczenie? Ryzen 9 7950X3D vs EPYC 9454P**  
[https://www.ubicloud.com/blog/does-mhz-still-matter](https://www.ubicloud.com/blog/does-mhz-still-matter)  
**INFO:** Lepiej mieć w serwerze procesor mający dużo GHz per rdzeń czy może taki, który ma więcej rdzeni? Autorzy porównali typowy gamingowy procesor z 16 rdzeniami, mający taktowanie 4,2 GHz, z procesorem serwerowym posiadającym 48, ale słabszych rdzeni (2,75 GHz). Który z nich lepiej sprawdzi się przy klasycznych zadaniach? Ciekawy eksperyment, jak i wnioski z niego płynące.  

**Najważniejsze porady i dobre praktyki przy tworzeniu GitHub workflows**  
[https://web.archive.org/web/20250831132029/https://blog.frankel.ch/github-workflows-tips-tricks/](https://web.archive.org/web/20250831132029/https://blog.frankel.ch/github-workflows-tips-tricks/)  
**INFO:** Artykuł przedstawia serię praktycznych wskazówek dotyczących tworzenia i zarządzania GitHub workflows oraz użycia GitHub Actions. Omawia różnice między workflow a action, sposoby wyboru odpowiednich akcji z zachowaniem zasad bezpieczeństwa i wersjonowania, a także pokazuje, jak zoptymalizować konfigurację za pomocą mechanizmów cache i użycia job summary. Jeśli wykorzystujesz mechanizmy od GitHuba do obsługi CI/CD, to warto przeczytać. Dziś rano, przeglądając linki przed wysyłką, zauważyłem, że wpis został usunięty, więc linkuję do archiwum.  

**Python - historia języka, który zmienił wszystko (film, 1h i 24m)**  
[https://www.youtube.com/watch?v=GfH4QL4VqJ0](https://www.youtube.com/watch?v=GfH4QL4VqJ0)  
**INFO:** Film dokumentalny o powstaniu i rozwoju Pythona - języka, który powstał jako projekt poboczny w Amsterdamie, a dziś stoi za największymi osiągnięciami w AI, data science czy backendzie wielu popularnych usług. Z wypowiedzi twórców i kluczowych postaci z jego ekosystemu można dowiedzieć się, jak wyglądały początki, na czym polega fenomen społeczności Pythona, z jakimi kryzysami mierzyła się społeczność itp. Mnóstwo kontekstu historycznego, technicznego i kulturowego. To jest film dokumentalny - nie nauczysz się z niego Pythona ;)  

**Jak zablokować podsumowania Google AI na Twojej stronie?**  
[https://www.teruza.com/info-hub/how-to-stop-google-from-ai-summarising-your-website](https://www.teruza.com/info-hub/how-to-stop-google-from-ai-summarising-your-website)  
**INFO:** Jest szansa, że tracisz sporo ruchu internetowego ze względu na nową funkcję wprowadzoną przez Google. Jeśli na Twojej stronie znajduje się odpowiedź na pytanie zadane przez użytkownika, to on zamiast wejść na tę stronę, zobaczy automatyczną odpowiedź bezpośrednio w wynikach wyszukiwania. Ten artykuł podpowiada, jak wyłączyć tę funkcję dla swoich stron.  

**Jak wpadł najbardziej znienawidzony haker Europy? (film, 19m)**  
[https://www.youtube.com/watch?v=9yn9ea-2MGM](https://www.youtube.com/watch?v=9yn9ea-2MGM)  
**INFO:** Julius Kivimaki to fiński haker znany z ataków na sieci PlayStation i Xbox oraz brutalnego szantażu pacjentów kliniki psychoterapeutycznej Wastamo. Został zatrzymany w Paryżu po fatalnym, ale i prostym błędzie. W filmie poznasz jego historię - od trollingu w Minecraftcie i członkostwa w Lizard Squad, po największe w historii Finlandii włamania, ujawnianie notatek terapeutycznych i szantażowanie tysięcy osób. Ciekawy materiał i niezła wpadka ze strony Juliusa...  

**Jak usypiać i wybudzać serwer domowy z Linuxa na żądanie**  
[https://dgross.ca/blog/linux-home-server-auto-sleep](https://dgross.ca/blog/linux-home-server-auto-sleep)  
**INFO:** Autor pokazuje, jak skonfigurować serwer domowy postawiony na Ubuntu tak, aby automatycznie przechodził w tryb uśpienia, gdy nie jest używany, i samoczynnie wybudzał się w momencie otrzymania żądania z sieci. Wymaga to odpowiedniej karty sieciowej wspierającej funkcję Wake-on-LAN oraz jednego, stale włączonego urządzenia (np. Raspberry Pi), które odpowiada na zapytania ARP i mDNS, gdy główny serwer śpi. Dobre rozwiązanie dla osób chcących np. ograniczyć zużycie energii w sporadycznie używanych serwerach.  

**Jak działa imperium e-odpadów w Indiach?**  
[https://restofworld.org/2025/india-e-waste-recycling-electronics/](https://restofworld.org/2025/india-e-waste-recycling-electronics/)  
**INFO:** Indyjski sektor recyklingu e-odpadów to wart ponad półtora miliarda dolarów przemysł, w którym aż 95% pracowników działa w szarej strefie - bez żadnych zabezpieczeń, za niskie stawki i często w toksycznych warunkach. Artykuł przedstawia, jak wygląda to "podziemie elektrośmieci" w kraju, który tych śmieci produkuje najwięcej na świecie.  

**Przeglądarki AI klikają, kupują... i nabierają się na oszustwa**  
[https://guard.io/labs/scamlexity-we-put-agentic-ai-browsers-to-the-test-they-clicked-they-paid-they-failed](https://guard.io/labs/scamlexity-we-put-agentic-ai-browsers-to-the-test-they-clicked-they-paid-they-failed)  
**INFO:** Autorzy postanowili przetestować cztery najpopularniejsze przeglądarki internetowe z wbudowanym modułem agentowym (takie, którym mówisz, co mają zrobić). Testy pokazują, że o ile takie przeglądarki faktycznie umieją wykonać sporą część zleconych im zadań, to niestety wpadają w nawet najprostsze pułapki phishingowe i próbują dokonywać zakupów w fałszywych sklepach internetowych, i to nawet podając w nich dane karty płatniczej użytkownika. Jednak na phishingu problemy się nie kończą, ponieważ przeglądarki te podatne są także na pewien rodzaj ataków prompt injection. Więcej w artykule.  

**Optymalizacja działania PWA względem trybu wyświetlania**  
[https://smashingmagazine.com/2025/08/optimizing-pwas-different-display-modes/](https://smashingmagazine.com/2025/08/optimizing-pwas-different-display-modes/)  
**INFO:** PWA mogą działać w różnych trybach (fullscreen, standalone, minimal-ui, browser), co wpływa na dostępność interfejsu przeglądarki i tym samym na wygodę użytkownika. Dzięki wykorzystaniu sprytnych media queries oraz odpowiednio dobranych ustawień manifestu (np. display_override) możemy dynamicznie dostosować interfejs i prezentowane funkcje zależnie od używanego trybu. Artykuł pokazuje też, kiedy warto ukrywać przyciski instalacji lub elementy promocyjne i jak zadbać o funkcje typowo aplikacyjne (np. bottom bar, przyciski udostępniania), które zastępują typowe mechanizmy przeglądarki.  

**Własny serwer MCP bez kodowania z użyciem N8N (film, 15m)**  
[https://www.youtube.com/watch?v=V8IGB4AfbHE](https://www.youtube.com/watch?v=V8IGB4AfbHE)  
**INFO:** Praktyczny poradnik pokazujący, jak za pomocą narzędzia N8N samodzielnie, bez pisania kodu, stworzyć serwer MCP (Model Context Protocol) używany np. przez Claude AI czy Claude Code. Autor przeprowadza przez cały proces konfiguracji - od ustawienia uwierzytelniania, przez integrację z narzędziami (tutaj: Wikipedia i Discord), aż po wykorzystanie serwera MCP w aplikacjach takich jak Cloud Desktop, Cloud Code i Alice. Pokazane są też konkretne przypadki użycia - jak umożliwić LLM-owi dostęp do zawsze aktualnych danych czy jak zautomatyzować wysyłanie wiadomości na Discordzie.  

**PromptLock - ransomware generujące złośliwy kod przy pomocy AI**  
[https://sekurak.pl/promptlock-pierwszy-znany-na-swiecie-ransomware-stworzony-przez-ai-czy-jest-sie-czego-bac/](https://sekurak.pl/promptlock-pierwszy-znany-na-swiecie-ransomware-stworzony-przez-ai-czy-jest-sie-czego-bac/)  
**INFO:** PromptLock to pierwszy znany ransomware, który wykorzystuje lokalny model językowy (gpt-oss-20B) do generowania złośliwych skryptów bezpośrednio na urządzeniu ofiary. Malware został napisany w Go i działa na trzech systemach operacyjnych (Windows, Linux, macOS). Obecnie to bardziej ciekawostka, bo jeszcze nie zaobserwowano ataków z użyciem tego softu, ale samo jego istnienie pokazuje, że mamy się czego obawiać.  

**AI Safety Index 2025 - jak wypadły największe firmy AI?**  
[https://futureoflife.org/ai-safety-index-summer-2025/](https://futureoflife.org/ai-safety-index-summer-2025/)  
**INFO:** Future of Life Institute przygotował zestawienie poziomu bezpieczeństwa w największych firmach pracujących nad rozwojem sztucznej inteligencji, takich jak OpenAI, Google DeepMind, Meta czy Anthropic. Żadna z nich nie uzyskała oceny powyżej C+, a w krytycznym obszarze bezpieczeństwa egzystencjalnego wszystkie otrzymały oceny D lub gorsze. W raporcie widać rosnącą przepaść między tempem rozwoju sztucznej inteligencji a tempem dostosowywania do niej mechanizmów bezpieczeństwa. Zamiast oglądać tylko tabelkę z ocenami, kliknij konkretną kategorię i poczytaj, o co tam chodzi i jak to oceniano.  

**Dlaczego 95% wdrożeń AI kończy się porażką? - co poszło nie tak? (film, 3m)**  
[https://www.youtube.com/watch?v=ly6YKz9UfQ4](https://www.youtube.com/watch?v=ly6YKz9UfQ4)  
**INFO:** Według najnowszego badania MIT, aż 95% projektów opartych o generatywną AI realizowanych przez korporacje zakończyło się niepowodzeniem. Meta wstrzymuje rekrutację specjalistów od AI, a inwestorzy zaczynają wątpić w opłacalność dalszych inwestycji. Bańka pęka? Chyba nie do końca samo AI jest temu winne, a bardziej podejście firm - więcej w filmie.  

**Nango - uniwersalne API do integracji z ponad 500 serwisami**  
[https://github.com/NangoHQ/nango](https://github.com/NangoHQ/nango)  
**INFO:** Nango to platforma open source upraszczająca integrację aplikacji z zewnętrznymi systemami przez wspólny interfejs API. Obsługuje gotowe integracje z setkami serwisów, takimi jak Slack, GitHub, Salesforce czy Zoom, i umożliwia tworzenie własnych rozszerzeń. Na stronie producenta znajdziesz informację, że usługa jest płatna (i to niemało), ale wersja self-hosted jest dostępna bez opłat.  

**GLM-4.5 - nowy model AI do 'podmiany' w Claude Code?**  
[https://z.ai/subscribe](https://z.ai/subscribe)  
**INFO:** Wspomniany model ponoć bardzo dobrze radzi sobie z programowaniem i podstawowym rozumowaniem, a producent reklamuje go w ciekawy sposób, jako model zdatny do podłączenia np. do Claude Code jako backend. Jeśli koszty wspomnianego narzędzia są dla Ciebie ogromne i już dawno przekraczasz limity nawet na planie MAX, to warto zainteresować się planem zaawansowanym na GLM - oferuje on w cenie 6-krotnie niższej od Claude MAX, ponad 5x wyższe limity. Nie oszukujmy się, że oba modele są niemal identyczne, bo może się okazać, że GLM nijak nie spełnia Twoich oczekiwań, ale moim zdaniem warto przetestować, zwłaszcza gdy wykręcasz naprawdę wysokie rachunki na Claude.  

**Dzieciak, który zhackował konto Elona Muska na Twitterze (film, 19m)**  
[https://www.youtube.com/watch?v=imCjhNEovL4](https://www.youtube.com/watch?v=imCjhNEovL4)  
**INFO:** Historia jednego z najsłynniejszych ataków w historii Twittera, kiedy to 17-letni haker zdołał przejąć konta znanych osób, w tym Elona Muska, Baracka Obamy i wielu innych. Film pokazuje kulisy ataku typu SIM swapping, metody użyte przez sprawcę oraz jak udało się go namierzyć. Ciekawy materiał dla osób lubiących tematykę cybersecurity.  

**Katalog narzędzi AI podzielonych wg kategorii**  
[https://www.toolify.ai/](https://www.toolify.ai/)  
**INFO:** Ta strona to rozbudowany katalog narzędzi AI, w którym znajdziesz dziesiątki aplikacji podzielonych tematycznie: generowanie grafik, optymalizacja kosztów chmurowych, edycja wideo, automatyzacja stron, tworzenie prezentacji i wiele innych. Platforma zawiera zarówno rozwiązania no-code, jak i zaawansowane narzędzia dla deweloperów i biznesu. Przy każdej pozycji znajdziesz krótkie opisy funkcji oraz informacje o dostępności wersji darmowej. Mają oddzielną kategorię z narzędziami dostępnymi za darmo. Górna wyszukiwarka jest mocno myląca - wybierz z menu kategorię "Toolify", aby szukać w serwisie.  

**Wycieki danych i błędy w korzystaniu z AI w firmach (film, 2h i 18m)**  
[https://www.youtube.com/watch?v=cvqCr8SYjwQ](https://www.youtube.com/watch?v=cvqCr8SYjwQ)  
**INFO:** Wiele firm wdraża sztuczną inteligencję w swoich procesach, ale mało która z firm zdaje sobie sprawę z ryzyka, jakie się z tym wiąże. W materiale omówiono, jak w praktyce dochodzi do nieświadomych (a czasami i świadomych) wycieków danych do modeli LLM, jakie są konsekwencje licencyjne, jakie błędy najczęściej się popełnia przy wdrażaniu lokalnych modeli AI i jak temu przeciwdziałać. W filmie pokazano także konkretne przypadki błędów konfiguracyjnych (np. brak separacji danych w modelach RAG) oraz demonstracje podatności, do których prowadzą źle przygotowane instancje lokalnych serwerów LLM. To nagranie to zapis prelekcji prowadzonej przez Tomasza Tura z firmy Securitum. Jeśli w Twojej firmie pracownicy używają na co dzień AI, to zdecydowanie warto zobaczyć ten film.  

**Builder.ai - największe oszustwo AI w historii? (film, 26m)**  
[https://www.youtube.com/watch?v=TuAsFCcvWPg](https://www.youtube.com/watch?v=TuAsFCcvWPg)  
**INFO:** Builder AI miał być rewolucją w tworzeniu oprogramowania - jedną z pierwszych platform, która tworzy aplikacje bez pisania kodu, wspierając się sztuczną inteligencją. To ta firma (kiedyś linkowałem już do materiału na ten temat), która używała... 700+ Hindusów jako backendu. Startup przyciągnął ogromne inwestycje i uwagę mediów, a jednak coś poszło bardzo niezgodnie z planem. Film analizuje upadek firmy, pokazując, jak sprzedażowa narracja i marketingowe slogany przysłoniły techniczne braki i nierealne obietnice składane przez twórców.  

**atak na asystenta AI przez zaproszenie do kalendarza? (film, 10m)**  
[https://www.youtube.com/watch?v=uKEBlOH57uw](https://www.youtube.com/watch?v=uKEBlOH57uw)  
**INFO:** Badacze bezpieczeństwa pokazali, jak jedno niewinne zaproszenie do kalendarza Google może zostać wykorzystane do przejęcia kontroli nad Twoim cyfrowym życiem - od skrzynki mailowej po inteligentny dom. W filmie omawiany jest tzw. promptware, czyli nowa forma ataku polegająca na wstrzykiwaniu złośliwych promptów do modeli językowych, takich jak np. Gemini od Google. Pokazany scenariusz wykorzystuje system agentowy AI do wykonania bardzo konkretnych i potencjalnie destrukcyjnych działań (podsłuchiwanie, geolokalizacja, wysyłanie spamów itp.).  

**GitHub Models - darmowy inference API do AI w projektach open source**  
[https://github.blog/ai-and-ml/llms/solving-the-inference-problem-for-open-source-ai-projects-with-github-models](https://github.blog/ai-and-ml/llms/solving-the-inference-problem-for-open-source-ai-projects-with-github-models)  
**INFO:** GitHub udostępnił usługę GitHub Models, czyli zgodne składniowo z OpenAI darmowe API do inferencji, które można wykorzystać w projektach open source bez potrzeby posiadania własnego klucza API. Z usługi możesz korzystać zarówno w swoich aplikacjach, jak i w GitHub Actions. Obecnie otrzymasz dostęp do GPT-4 oraz Llama 3. Oczywiście darmowy dostęp posiada pewne narzucone limity, ale do eksperymentów i nauki integracji z LLM-ami powinno to wystarczyć.  

**Gemini 2.5 Flash Image (nano-banana) od Google - darmowe zdjęcia z AI (film, 12m)**  
[https://www.youtube.com/watch?v=KKi_uB3UuOQ](https://www.youtube.com/watch?v=KKi_uB3UuOQ)  
**INFO:** Czy zdjęcia generowane przez AI mogą wreszcie być użyteczne i przyzwoicie wyglądające? Google udostępniło nowy model Gemini 2.5 Flash Image (nazywany roboczo 'Nano Banana'), który udowadnia, że tak. W materiale znajdziesz praktyczny poradnik pokazujący cztery zastosowania tego modelu: tworzenie zdjęć produktowych dla e-commerce, generowanie miniatur na YouTube, wizualizację wnętrz oraz storytelling z zachowaniem spójności postaci. Film zawiera konkretne techniki obchodzenia błędów modelu czy integrację z Google AI Studio.  

**SuperFile - nowoczesny menedżer plików w terminalu z kolorową TUI**  
[https://www.omgubuntu.co.uk/2025/08/superfile-terminal-file-manager-linux-ubuntu](https://www.omgubuntu.co.uk/2025/08/superfile-terminal-file-manager-linux-ubuntu)  
**INFO:** To terminalowy menedżer plików napisany w Go, który zamiast surowego interfejsu tekstowego oferuje kolorową, ikonową i intuicyjną obsługę przypominającą GUI (okienka itp). Obsługuje podział na panele, podgląd plików, podpięcie zewnętrznych edytorów i pełne sterowanie z klawiatury, a także pozwala na pracę w trybie Vim. Jeśli pracujesz często przez CLI i brakuje Ci wygody, to rzuć okiem na ten soft.  

**Raport o stanie API w 2024 roku - od Postmana (PDF, 25 stron)**  
[https://www.postman.com/state-of-api/2024/](https://www.postman.com/state-of-api/2024/)  
**INFO:** W ubiegłym roku aż 74% zespołów programistycznych deklarowało podejście API-first, co wiąże się ze skróceniem czasu tworzenia API, szybszym reagowaniem na awarie i efektywniejszą współpracą zespołową. Raport od Postmana wskazuje też na rosnącą złożoność zarządzania API (wiele gatewayów, integracja z AI) oraz coraz większe znaczenie monetyzacji (62% API generuje przychód). Warto zobaczyć pełen raport, ściągając PDF ze strony.  

**Radio Garden - słuchaj radia z całego świata**  
[https://radio.garden/](https://radio.garden/)  
**INFO:** Radio Garden to usługa umożliwiająca słuchanie na żywo stacji radiowych z całego świata za pomocą interaktywnego globusa. Wyceluj zielony selektor w dowolne z obsługiwanych miejsc na mapie świata i posłuchaj, co aktualnie leci tam w radiu. Może to być przydatne nie tylko, gdy nie wiesz, czego teraz posłuchać, ale też aby np. podszlifować swoją znajomość języków.  

**Poradnik do promptowania GPT-5 - od OpenAI**  
[https://cookbook.openai.com/examples/gpt-5/gpt-5_prompting_guide](https://cookbook.openai.com/examples/gpt-5/gpt-5_prompting_guide)  
**INFO:** Przewodnik wyjaśnia, jak skutecznie tworzyć prompty do GPT-5 w różnych zastosowaniach - od kodowania i interfejsów frontendowych, po zaawansowane działania agentowe. Omówiono zarówno sposoby ograniczania nadmiernej proaktywności modelu, jak i techniki wzmacniania jego autonomii oraz szczegóły dotyczące efektywnego zarządzania narzędziami. Ważną częścią jest opis nowego parametru "reasoning_effort" oraz rekomendacja korzystania z Responses API, które poprawia jakość pracy modelu przy długich i wieloetapowych zadaniach.  

**GUI dla Claude Code - zarządzanie sesjami, agentami i analizą kosztów**  
[https://github.com/getAsterisk/opcode](https://github.com/getAsterisk/opcode)  
**INFO:** Jeśli korzystanie z aplikacji terminalowych nie jest dla Ciebie wygodne, a jednocześnie podobają Ci się efekty pracy uzyskane w Claude Code, to ta aplikacja może być dla Ciebie. Umożliwia zarządzanie Claude Codem za pomocą wygodnego interfejsu graficznego. Dzięki wbudowanemu edytorowi możesz pracować na plikach CLAUDE.md, a system wersjonowania sesji umożliwia cofnięcie się do dowolnego punktu w historii projektu. Całość działa lokalnie, z izolacją procesów agentów i szczegółową kontrolą uprawnień.  

**==LINKI TYLKO DLA PATRONÓW==**

**Katalog niemal 500 gotowych komend do codziennej pracy w terminalu**  
[https://uw7.org/un_6b9996a7be3cc/](https://uw7.org/un_6b9996a7be3cc/)  
**INFO:** Zbiór kilkuset przydatnych komend Linuksa pogrupowanych w 15 kategorii tematycznych, takich jak operacje na plikach, przetwarzanie tekstów czy narzędzia sieciowe. Każda z komend zawiera opis, składnię oraz kontekst zastosowania. Świetne źródło do nauki i utrwalenia komend. Najpierw wybierasz kategorię, później narzędzie, które Cię interesuje, i dopiero tam znajdziesz przykładowe komendy.  

**Ponad 450 darmowych certyfikatów IT do zdobycia od Google**  
[https://uw7.org/un_0d5b8c1478819/](https://uw7.org/un_0d5b8c1478819/)  
**INFO:** Google oferuje ponad setki kursów online, z których wiele kończy się darmowym certyfikatem lub odznaką. Kursy są rozsiane po wielu platformach i trudno znaleźć je wszystkie w jednym miejscu. Obejmują one tematy od Google Ads po Google Cloud czy programowanie w Androidzie. Autorzy artykułu zebrali i uporządkowali listę 450+ takich kursów, w których można zdobyć certyfikat, którym można się pochwalić w CV.